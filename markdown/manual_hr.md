### 1.0.1 Djelo pokretnih slika   
   
   Djelo pokretnih slika sadržava intelektualni ili umjetnički sadržaj i realizaciju tog sadržaja u kinematografskom mediju te podatke o nazivu djela, datumu nastanka, stvarateljima, suradnicima u realizaciji, tematici itd.   
   
   Djelo kao konceptualni entitet najviša je razina opisa. Može biti izdano ili ne, cjelovito (potpuno) ili nepotpuno (nedovršeno ili mu dio sadržaja nedostaje) te montirano ili nemontirano. Ima funkciju ishodišta koje stvara poveznice između svih varijanti i prikaza djela i tog zajedničkog ostvarenja. Djelo sadržava karakteristike koje se prenose u svim varijantama, prikazima ili jedinicama koje proizlaze iz tog djela. Također iskazuje okolnosti svojega nastanka (datum i lokacije produkcije, doprinose izvršitelja poput redatelja, scenarista, produkcijskih kuća i članova glumačke postave, te izjave o sadržaju).25   
   
   Koncept djela pokretnih slika uključuje snimke događaja ili izvedbi u obliku pokretnih slika poput montiranih ili nemontiranih snimki predstava, koncerata, sportskih događaja, uličnih performansa, medicinskih postupaka itd.   
   
   Osim toga, pokretne slike nastale upotrebom automatiziranih uređaja za snimanje poput nadzornih kamera ili kamera pričvršćenih na vozilo mogu se smatrati djelima pokretnih slika ako se izdaju ili čuvaju u zbirkama.   
   
   Postojanje umjetničke namjere u stvaranju entiteta pokretnih slika nije preduvjet da se on smatra djelom pokretnih slika. Entitet pokretnih slika može se smatrati djelom unutar kojega je moguć široki spektar kreativnih namjera: od klasičnih dugometražnih igranih filmova s jedne strane, uz umjetnički doprinos brojnih kreativaca, preko amaterskih filmova, uz manji kreativni doprinos samo jedne osobe, do snimaka nadzornih kamera ili ostalih automatiziranih uređaja, s druge strane spektra.   
   
   Djela mogu biti u odnosu „jedan naspram mnogo“26 s varijantama i prikazima/jedinicama i u odnosu „mnogo naspram mnogo“27 s izvršiteljima, događanjima, sadržajima, temama i drugim odnosima.28   
   
   